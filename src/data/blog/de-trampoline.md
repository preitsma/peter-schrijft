---
title: De Trampoline
author: Peter Reitsma
pubDatetime: 2025-11-03T15:33:05.569Z
slug: de-trampoline
featured: true
draft: false
ogImage: ../../assets/images/trampoline.webp
tags:
  - Boeddhisme
  - Verhaal
description:
  Een kort verhaal geschreven in april 2018 bij het creative writing groepje
  Fellowship for Flawless Fiction van The Writer's Guide to the Galaxy.
---

![Trampoline](@/assets/images/trampoline.webp)

Zo op het eerste oog herinnerde niks in de volkstuin meer aan de kinderen die er ooit hadden
gespeeld. De brede schommel van dikke balken die pontificaal het gazon had bezet was jaren geleden
op marktplaats verkocht net als het plastic speelhuisje dat daar ooit had gestaan. Het opblaasbare
kinderbadje van weleer was langzaam groen geworden van de algen en weggegooid. De houten zandbak had
het het langst uitgehouden. Hij had nog een tijd als plantenbak gediend maar was nu ook vergaan, de
laatste vermolmde resten houtresten verwerkt tot compost.
Het enige speeltuig dat er nog was en de tand des tijds wonderwel had doorstaan, was de trampoline.
Deze stond verborgen tussen het struikgewas in de hoek van de tuin in de schaduw van twee
dennenbomen, nauwelijks zichtbaar van buitenaf en alleen bereikbaar via een smal paadje dat bedekt
met houtsnippers door het groen van de bramenplanten, de rozenstruik en de brandnetels voerde.

Het was een grote trampoline met een hoog veiligheidsnet eromheen. De oude man kon zich nog goed
herinneren hoe hij en zijn vrouw hem daar geïnstalleerd hadden. Ze wisten niet hoe diep de
trampoline in zou veren dus hadden ze eerst een kuil gegraven. Daarna hadden ze het gietijzeren
onderstel in elkaar geschroefd waar de grote ring bovenop gemonteerd kon worden. Brandend van
ongeduld hadden hun kinderen staan toekijken hoe hij met een reeks stugge veren en een speciaal
meegeleverd haakje de zwarte springmat veer voor veer in de ring had bevestigd. Toen dat klaar
was moest het veiligheidsnet er nog op. Zes palen van twee meter hoog waar een stevig zwart net
omheen gespannen werd dat op één plek bij het trappetje met een rits open kon. Daarna kon er
gesprongen worden.

De trampo werd met stip het populairste speeltuig in de volkstuin. Urenlang werd er gesprongen, dag
in dag uit, niet alleen door zijn kinderen maar ook door hun vriendjes en vriendinnetjes en de
kinderen uit de omringende tuinen op het complex. Soms had hij meegesprongen, op verzoek van zijn
kinderen. De grootste pret kwam wanneer hij in het midden sprong en een kind daar net naast in een
iets ander ritme, zodat het gelanceerd kon worden zoals een satelliet die een zwiep krijgt van een
planeet waarlangs hij scheert.
Op een gegeven moment hadden ze een ander spelletje bedacht. Zijn kinderen gingen op hun rug liggen,
een beetje aan de rand, en de man moest middenin springen. Elke keer als hij neerkwam, stuiterden
zij in horizontale positie van de springmat omhoog. Daarna was het zijn beurt. De man ging liggen en
zijn kinderen sprongen waarop hij omhoog kwam en tot grote hilariteit een gek geluid maakte door de
lucht die tijdens het omhoog komen onwillekeurig uit zijn longen ontsnapte. Na een tijdje werden ze
ook dit spelletje zat en lieten ze hem achter, op weg naar iets nieuws.

Het werd stil en recht omhoog kijkend was hij zich voor de eerste keer gewaar geworden van het
bijzondere gezichtspunt op de wereld dat deze plek hem bood. Het veiligheidsnet met daarachter de
struiken waarvan de bladeren hier en daar door de mazen staken, torende als een groene koker twee
meter boven hem uit. Alsof hij op een strak gespannen film lag in het brandpunt van een grote lens
met boven hem een wijd geopend diafragma waarachter de blauwe hemel prijkte met hier en daar een
vogel en een wolk. Het nieuwe gezichtspunt beviel hem goed. Hij zocht dat het vaker op. Op
voorjaarsochtenden nadat hij het gras gemaaid had of ‘s zomers, overdag, om in de schaduw af te
koelen op het koele polyester van de springmat. Het was niet alleen de inperking van de
werkelijkheid die hem rust gaf, de trampoline schiep ook een afstand tot de wereld, ze isoleerde hem
ervan. De onbereikbare hemel, de glad verende springmat die hem comfortabel zwevend weghield van de
ruwe bodem onder hem en het veiligheidsnet dat het omringende groen op afstand hield, versterkten
zijn gewaarwording als toeschouwer in een van de werkelijkheid afgescheiden lokaliteit.

Naarmate de kinderen opgroeiden en minder tijd op de tuin en de trampoline doorbrachten namen zijn
momentjes daar toe. Steeds vaker lag hij er te kijken. Er was zoveel te zien. De rafelige rand van
het gat boven hem, een groene krans gevormd door een esdoorn, perenboom, vlinderstruik, bamboe en
rozenstruik met daarachter de hemel in allerlei tinten blauw, wisselend of geheel bedekt met wolken
in allerlei vormen. En vliegtuigen. Hoog in de lucht de grote met hun
uitwaaierende condenssporen, daaronder de helicopters van de politie en hulpdiensten die heen en
weer richting het centrum vlogen of zomaar boven de stad patrouilleerden.  
En dan waren er de vogels. Naast de meeuwen die zich urenlang door de wind mee konden laten voeren,
soms zo hoog dat ze
nauwelijks nog zichtbaar waren, waren er kraaien, reigers en grote zwermen spreeuwen en
halsbandparkieten die bij gelegenheid overvlogen. Het volkstuincomplex was pal naast een dierentuin
gelegen waar ‘s zomers vogelshows gegeven werden. Daarvandaan werden regelmatig roofvogels de lucht
in gestuurd. Ook dat zag de man. Het indrukwekkendst was de Andescondor die hoog boven het
volkstuincomplex zijn rondjes maakte. Bij tijd en wijlen scheerde hij naar beneden als een schaduw
die dicht over de trampo ruisde en de man kortstondig zijn notie van ongeziene waarnemer ontnam.   
En dan waren er de tientallen geluiden waar hij ademloos naar kon liggen luisteren. Om hen heen het
gezoem van de bijen en hommels. Daar achter het geluid uit de buurtuinen, kinderen in de weer met
luidruchtige skelters en rammelende fietsen, schreeuwend van plezier dan weer huilend van pijn,
verdriet of verveling. Het geluid van grasmaaiers, heggescharen en knippende snoeimessen.
Daarbovenuit nog weer de vogels, het voortdurende gezang van de merels, het gekras van de kraaien en
eksters en van verderaf komend het wegstervende gekrijs van meeuwen die elkaar de vondst van een
hapje lieten weten. Vanuit de nabije dierentuin kwam soms het desolate gebrul door van een oude
leeuw, het getrompetter van een boze olifant en rond een uur of vijf brak het loeiende gebulk los
van de zeeleeuwenkolonie die op dat tijdstip gevoerd werd. Op de achtergrond was er altijd het
geruis van de loofbomen in het naburige park en van daarachter, het geraas van de snelweg dat zich
vermengde met het nooit verstommende stadsgeruis.

Maar soms weken de geluiden en op een warme nazomeravond, hij had de hele dag op de tuin gewerkt,
was het buitengewoon rustig. Zijn vrouw was naar huis. Hij ging liggen. De struiken om de trampoline
waren dit jaar weer hoger gegroeid maar het gat bovenin was open dankzij zijn snoeischaar. Hij
liet zijn panopticum niet
overwoekeren.  
De springmat voelde aangenaam koel aan. De hemel was diepblauw en vulde zich langzaam
met grote witte cumuluswolken. De man dacht aan de miljoenen druppeltjes waaruit ze bestonden. Zijn
aandacht ging naar het vormenspel van de wolken tegen de achterliggende lucht. Steeds sneller
vervormden ze zich, bollingen verschenen en anderen verdwenen. Als een bewegende rorschachtest
werkte
het op hem in. Hij observeerde de associaties die zich aan hem opdienden. Plotseling zag hij niet
langer de wolken bewegen maar vervormde het tussenliggende blauw. Het moment van alternatieve
perceptie duurde kort maar verschafte de man een nieuw inzicht. Een zaadje was geplant. Net zomin
als het blauw tussen de wolken een samenhangend object is, is ook de wolk geen wolk. Hij besefte dat
het louter zijn brein was die er een wolk van maakte. Het voorzag de miljoenen druppeltjes van een
essentie die er niet was. Hetzelfde gold voor de individuele druppeltjes, per stuk samenscholingen
van quadriljoenen watermoleculen, maar zonder hem als waarnemer bestonden ze feitelijk niet.  
Zijn hele leven was de man bezig geweest met de essentie van de dingen. Alles had hij willen
benoemen,
begrijpen. Overal had hij naar samenhang gezocht, hogere ordes. Het was een dwaalspoor geweest. Nu,
heel even, was het gordijn opzij gegaan en had hij een glimp opgevangen van een alternatieve
werkelijkheid.

Vanaf dat moment was de man vaker op de trampoline te vinden, op zoek naar dat ene gevoel, die
unieke kaleidoscopische blik die hem even gegund was. Het duurde een tijd voor hij het
terugvond. De kunst was niet, zo ontdekte hij, om het actief te zoeken. Het specifieke inzicht
overkwam je alleen wanneer je al je denken losliet, wanneer je je nergens aan vastklampte, door
niets te zoeken en ook dat niet. Toen de man dat door had begon hij vorderingen te maken. Steeds
langer kon hij het vasthouden en langzaam leerde hij het te richten. Van de hemel en de wolken naar
de vliegtuigen en de vogels, de insecten. Hun wezenlijkheid verdampte onder zijn geconcentreerde
blik. Hij richtte het op de kakofonie van geluiden om hem heen. Stukje bij beetje lukte het hem de
geluiden los te zien van hun voortbrengers. Bij het loeiende gebulk kwamen er geen zeeleeuwen meer
in hem op, het geruis van de snelweg hoorde hij aan zonder auto’s voor hem te zien en hij kon
urenlang naar het vogelgezang luisteren, alle timbres waarnemen, het in al zijn grondtonen ontleden
zonder dat een spoortje vogel zijn brein binnenkwam. De dingen om hen heen verloren langzaam maar
zeker hun essentie. Ze kwamen vrij uit de gevangenis van zijn weten en ontrafelden stuk voor stuk,
werden leeg en vormeloos. Uiteindelijk was hij zover dat hij zijn allesverzengende geestesoog, zoals
hij het was gaan noemen, op zichzelf kon richten. Eerst richtte hij het op zijn fysieke gevoel. Met
een hand vol brandnetels ging hij liggen en concentreerde zich. Het was er, een prikkeling, hij kon
het pijn noemen, maar het was niet langer hijzelf die eronder leed. En zo ging de man verder zijn
gevoelens langs, zijn gedachten, de diepste afgronden van zijn bewustzijn door. Met het vorderen der
jaren en het aantal uren dat hij op de trampoline doorbracht, staalde hij zijn verzengende
geestesoog.

Zijn vrouw overleed. Toen de begrafenis en alle plichtplegingen voorbij waren en men hem eindelijk
met rust liet, spoedde hij naar de tuin en de trampoline. Het verdriet was er, log en zwaar, hij
voelde het fysiek, het zetelde in zijn lichaam en beklemde zijn hoofd. Hij ging liggen,
concentreerde zich lang en doorscheen het aan alle kanten. Stukje bij beetje verloor het zijn kracht
en verpletterde het onder zijn blik.

De oude man bracht nu al zijn dagen door op zijn volkstuin, liggend op de
trampoline. Zijn tuin verwilderde maar zijn waarneming werd steeds zuiverder. Alles loste op onder
zijn verzengend geestesoog.
Op een dag, hij is vroeg opgestaan om zijn vertrouwde plek weer in te nemen en juist bezig een
opkomend gevoel van verveling te verzengen, duikt de Andescondor weer op. Hoog aan de hemel draait
hij zijn rondjes. Dat ze hij een duikvlucht in, recht op de man af. Vlak boven de
trampoline aangekomen
spreidt hij zijn vleugels en landt op een brede tak van de esdoorn die schudt en kraakt onder het
gewicht.
Met interesse neemt de oude man een schichtige gevoel van angst waar dat heel even door zijn lichaam
schiet. Met een klein sprongetje landt de reusachtige vogel naast hem. De man voelt de wind van 
de vleugels over zijn gezicht waaien en hoort hoe de klauwen zich vastklampen aan de verroeste 
verroeste veren tussen de ring en het polyester.   
Hij richt zijn blik op de kop van de condor, niet meer dan een meter van hem verwijderd. Een rood
kraaloog met in het midden een zwarte pupil. Het kijkt hem aan. Dan
combineert een geluid van een knippend snoeimes zich met een prikkelende sensatie in zijn
buikstreek. De kop van de vogel kleurt rood. De oude man richt zijn geestesoog naar binnen, naar
zijn laatste restje zelf. Een moment later lijkt alles vertraagd en is hij gelanceerd. De groene
omheining van de trampoline wordt zichtbaar van bovenaf. In het midden ziet hij de springmat, een 
groot zwart oog met een donkerrode pupil. Daarop zijn gehavende lichaam. Langzaam verwijdert het zich. 
Links en rechts krijsen er meeuwen.
