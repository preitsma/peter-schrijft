---
title: Hindernissen bij doneren
author: Peter Reitsma
pubDatetime: 2025-10-18T15:33:05.569Z
slug: hindernissen-bij-doneren
featured: true
draft: false
tags:
  - Boeddhisme
  - Doneren
description: Een opsomming van mentale hindernissen die je kunt tegenkomen bij doneren.
---

## Dāna

Ik was deze zomer op een Vipassana retraite. Aan het einde vroegen de
leraren aandacht voor Dāna – de boeddhistische beoefening van vrijgevigheid. Dāna kan bestaan uit
het schenken van immateriële zaken zoals bijvoorbeeld liefdevolle vriendelijkheid maar in de 
context
van de retraite ging het ook om geld voor de organisatie, het verblijf, het eten en de leraren.

## Dankbaarheid

Ik was erg dankbaar voor alles wat ik ervaren en geleerd had op de retraite en was vast voornemens 
om gul te geven. Maar, mindfull als ik was, voelde ik bij deze vraag en het bepalen van het
bedrag, tegelijk een aversie gevolgd door opkomende en
voortwoekerende gedachten. De gedachten waren niet nieuw. Ik herkende ze van eerdere
gelegenheden waar ik een donatie overwoog maar na tien dagen stilte en meditatie kon
ik ze nu extra goed waarnemen.

Ik noem ze voor mezelf de hindernissen bij doneren,
analoog aan de [hindernissen](https://en.wikipedia.org/wiki/Five_hindrances) die de Boeddha
onderkende bij meditatiebeoefening.

## De Hindernissen

Voor de duidelijkheid: het opkomen van deze gedachten an Sich zie ik niet als iets slechts. Het zijn
natuurlijke gedachten (de natuur!) die de geest voortbrengt.
Het benoemen en onderzoeken van deze hindernissen maakt het voor mezelf – en wellicht voor 
anderen – makkelijker om ze te herkennen, te zien voor wat ze zijn en ze terzijde 
te kunnen leggen.

Hier komen ze, in een willekeurige volgorde.


### "Wordt het wel duidelijk dat de gift van mij afkomstig is?"

Je kunt de wens voelen dat de ontvanger en derden te weten komen
dát je wat gegeven hebt en (indien je vermoedt dat het significanter dan gemiddeld is) ook 
hoeveel je geeft.
Dit komt voor uit de behoefte aan erkenning en je reputatie bij anderen te vergroten. Een
menselijke behoefte en veel liefdadigheidsinstellingen komen hier op allerlei manieren aan
tegemoet. Op die manier schenken is niet per se verkeerd uiteraard, maar het is geen onvoorwaardelijke
vrijgevigheid. 

Onderzoek welk belang je aan die erkenning hecht en in welke mate dit voorwaardelijk is aan je 
gift en de hoogte ervan. Bij klassieke dāna gaat het om de zuivere intentie zonder bijbedoelingen. 
Als je écht wilt helpen: zorgen dat de ontvanger het goed heeft of beter krijgt, moet dat je 
behoefte aan erkenning overwinnen.

### "Wat gaan ze er precies mee doen?"

Je ziet in gedachten de ontvanger en jouw donatie. Gaat diegene er wel echt iets
nuttigs mee doen? Wat als het te veel is en diegene geld overhoudt en het gaat besteden aan
onnuttige zaken?

Ga ook hier nog eens na wat je oorspronkelijke intentie is. Als dat echt het helpen van die 
ander is, schenk dan niet alleen je geld maar ook het vertrouwen dat deze er
goed mee om zal gaan, net als jij doet nu met jouw donatie. 

### "Kan ik het niet beter wat later geven?"

Je wantrouwt je eerste ingeving en wilt er wat langer over nadenken. Wordt de kans op
een gift daarmee groter? Wat zegt men ook alweer over uitstel? Nú is het moment dat je de
intentie voelt, maak daar gebruik van, juist nú.

Een andere variant van deze gedachte is, "laat mij het geld eerst maar slim investeren, dan kan
ik later juist meer geven". Ook dit komt neer op een verholen wantrouwen van de ontvanger. Jij
vind dat het – op jouw manier – laten groeien een betere investering is dan de donatie waar je de 
ontvanger nu mee zou kunnen helpen. Het wijst op moeite met loslaten en is een hindernis voor 
onbaatzuchtig geven.

### "Als ik dit geef, dan wordt ik zo'n Gutmensch..."

Deze gedachte is raar, maar ik zag hem bij mezelf. Je wilt graag iets goeds doen, maar bent bang 
voor het stempel _Gutmensch_, _Deuger_.

Deze angst geeft vooral aan hoe goed sommige 
krachten in onze cultuur geslaagd zijn in het negatief framen van mensen die het beste voor hebben 
met de wereld. 
Interessant om elders eens te zoeken waar dit sentiment vandaan komt maar laat het geenszins jouw 
goedheid in de weg staan!

### "Als deze donatie bevalt dan blijf ik misschien geven en raakt mijn geld op!"

Deze is subtiel, maar zo is de geest. De redeneertrant is als volgt: je kunt nu wel
iets geven maar stel dat het goed bevalt? Dat je er een goed
gevoel van krijgt, verslingerd aan raakt en je je geld helemaal kwijt raakt?

Dit argument is in zekere zin belachelijk. Ik contempleer een eenmalige donatie en mijn geest 
extrapoleert dit tot een ultimo dat ongewenst is en gebruikt dat als argument tegen een 
éénmalige gift.

De Boeddha raadde ieder vermogend mens aan om in de eerste plaats goed voor zichzelf te 
zorgen en zijn naasten te zorgen. Bevraag jezelf serieus en realistisch wat je in materiële zin 
nodig hebt voor je levensgeluk. Daaruit volgt wat je vrijuit kunt schenken zonder dat je eigen welzijn 
in gevaar komt. 

Kortom, kies de middenweg. Volg je hart én betracht wijsheid. 

